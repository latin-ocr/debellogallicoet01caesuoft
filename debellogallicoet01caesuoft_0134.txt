110 DE BELLO GALLICO

consilium fuisse capturos, neque Eburones, si ille ad-
esset, tanta cum contemtione nostri ad castra ventu-
ros esse. non hostem auctorem, sed rem, spectare:
subesse Rhenum ; magno esse Germanis dolori Ario-
visti mortem, ct superiores nostras victorias: ardere
Galliam, tot contumeliis acceptis, sub populi Rorna-
ni imperium redactam, superiore gloria rei militaris
extincta. Postremo, quis hoc sibi persuaderet, sine
certa re Ambiorigem ad ejusmodi consilium descen-
disse? Suam sententiam in utramque partem esse
tutam: si nil sit durius, nullo periculo ad proximam
legionem perventuros: si Gallia omnis cum Germa-
nis consentiat, unam esse in celeritate positam salu-
tem. Cottae quidem, atque eorum, qui dissentirent,
consilium quem haberet exitum? in quo si non prae-
sens periculum, at certe longinqua obsidione fames
esset pertimescenda.

XXX. Hac in utramque partem disputatione habi-
ta, quum a Cotta primisque ordinibus acriter resiste-
retur, Vincite, inquit, si ita vultis, Sabinus; et id cla-
riore voce, ut magna pars militum exaudiret: Ne-
que is sum, inquit, qui gravissime ex vobis mortis pe-
riculo terrear: hi sapient, et, si gravius quid accide-
rit, abs te rationem reposcent: qui, si per te liceat,
perendino die cum proximis hibernis conjuncti, com-
munem cum reliquis belli casum sustineant, nec, re-
jecti et relegati longe ab ceteris, aut ferro aut fame
intereant.

XXXI. Consurgitur ex consilio: comprehendunt
utrumque, et orant, ne sua dissensione et pertinacia
rem in summum periculum deducant; facilem esse
rem, seu maneant, seu proficiscantur, si modo unum
omnes sentiant, ac probent: contra in dissensione

 

 

